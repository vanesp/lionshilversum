---
date: 2021-09-07T11:35:58-04:00
description: "Ondernemend Hilversum"
featured_image: '/images/greendeal.jpg'
tags: ["Goede doelen"]
title: "Ondernemend Hilversum"
---
Na een tweetal coronajaren waarin de communicatie elektronisch moest plaatsvinden en de traditionele fysieke bijeenkomsten bij Vlaar een uitzondering waren, is het nieuwe Lionsjaar inmiddels begonnen. Een uitdagend jaar daar het motto “Ondernemend Hilversum” gedurende het jaar gestalte zal krijgen door het investeren in nieuwe en groene energiebronnen. Deze bronnen zullen naar verwachting een positief rendement geven met als doelstelling om als Lions Hilversum een groter budget te kunnen besteden aan goede doelen in de komende jaren.

Het feit dat de gemeente op zowel economisch als sociaal vlak een commitment heeft afgegeven om dit project te ondersteunen, geeft ons het bewijs dat we op de goede weg zijn. Wethouders zijn betrokken bij de doelstellingen en zullen ons helpen bij het vinden van de juiste locaties voor de installatie van de zonnepanelen alsmede het introduceren van mogelijke zakelijke sponsoren. Om een goed beeld te krijgen wat er aan topbedrijven in Hilversum is en op welk vlak zij optimaal ondernemen zullen we een aantal bedrijfsbezoeken gaan plannen. Hierdoor zullen we wat meer de interactie met elkaar krijgen in plaats van de standaard Vlaar sessies en indelingen.

Het is oprecht een uitdaging om bovengenoemd project te realiseren waarbij natuurlijk de ondersteuning van de We Serve commissie essentieel is maar ook van alle leden om de beoogde doelstellingen te realiseren en het project succesvol te laten verlopen.

Naast bovenstaande ambitie ben ik blij dat de traditionele activiteiten weer kunnen plaatsvinden en gezien de teruggang in de coronabesmettingen zullen deze weer grotendeels gezamenlijk en met publiek worden uitgevoerd.

Projecten als de 035 kwis, Running Dinner, de buitenlandse reis en het Groot Goois Dictee staan gelukkig weer op de agenda. Het succesvolle Pannenkoeken project gaat ook weer aan de slag met dit jaar meer aandacht voor de jeugd en zal ons wederom helpen om Lions Hilversum optimaal bekendheid te geven als goede doelen organisatie voor de Hilversumse gemeenschap. Vertrouwende op een succesvol, gezellig en spannend jaar

Hartelijke groet,

Frans van Belle  
President  
Lions Club Hilversum 2021-2022
