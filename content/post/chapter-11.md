---
date: 2019-10-22T13:35:58-04:00
description: "Herinneren"
featured_image: "/images/vrijwilligersdiner.jpg"
tags: ["Jaar"]
title: "2019-2020: Herinneren"
---
## Herinneren

Het jaar 2019-2020 staat landelijk in het teken van 75 jaar vrijheid. Van 31 augustus 2019 (75 jaar na de Slag om de Schelde) tot 24 oktober 2020 (75 jaar na de oprichting van de Verenigde Naties) vinden in het hele land herdenkingen en festiviteiten plaats om ons er aan te herinneren dat de vrijheid waar wij in leven niet vanzelfsprekend is. Ook in Hilversum zal uitgebreid worden stilgestaan bij dit bijzondere lustrum, waarbij het hoogtepunt uiteraard ligt op 4 en 5 mei 2020.

Hilversum speelde in de Tweede Wereldoorlog een bijzondere rol. Niet alleen was het opperbevel van de Wehrmacht er sinds 1942 gehuisvest, ook het vliegveld en met name de communicatiemiddelen waar Hilversum over beschikte waren voor de bezetter van groot belang. Overigens was Hilversum ook voor het verzet een belangrijk communicatieknooppunt. Via illegale zenders aan de Utrechtseweg en later in de Noorderkerk onderhield men contact met verschillende verzetsgroepen in het land, met Engeland en later met het al bevrijde zuiden van ons land.

We staan stil bij deze mijlpaal van 75 jaar vrijheid. Door middel van sprekers en excursies laten we de lokale geschiedenis in ‘t Gooi horen en zien. Zo zullen wij tijdens één van onze avonden in Vlaar de historica dr. Geraldien von Frijtag ontvangen, die in opdracht van de gemeente een boek schrijft over Hilversum in de Tweede Wereldoorlog. Ook zullen we als Lionsclub  bijdragen aan de lustrumactiviteiten die in Hilversum en omgeving worden georganiseerd, zodat we onze We Serve gedachte in de praktijk kunnen brengen. 

Daarnaast gebruiken we ‘herinneren’ ook in een ander perspectief als thema , te weten herinneren als functie van het brein. De meeste mensen hebben er in enige mate last van: je geheugen wordt er in de loop der jaren niet beter op. Maar sommigen vergaat het een stuk slechter. Bij hen treedt serieus geheugenverlies op als gevolg van dementie, meer in het bijzonder ook door de ziekte van Alzheimer. Een groot persoonlijk drama maar ook een groeiend maatschappelijk probleem. Door ons te verdiepen in deze ziekte krijgen we een beter beeld van de oorzaken en gevolgen en –hopelijk- een perspectief op verbetering van de situatie. Vanuit de themacommissie zijn al twee prominente sprekers op dit gebied vastgelegd die ons hierover komen bijpraten. Daarnaast doen we iets om deze kwetsbare ouderen, één van de doelgroepen van onze We Serve gedachte, te helpen. Dit zal dan ook het belangrijkste goede doel zijn waaraan we de opbrengst van de wijnactie zullen toewijzen. De precieze invulling daarvan wordt nog uitgewerkt, maar de gedachte er achter is simpel en helder: voor elke doos wijn die we dit jaar verkopen, kunnen we iemand met dementie ondersteuning bieden.

Jan Willem Dekkers   
President  
Lions Club Hilversum  
