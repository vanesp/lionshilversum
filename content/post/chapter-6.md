---
date: 2017-04-14T11:25:05-04:00
description: "(Vogel)vlucht"
featured_image: "/images/vogelvlucht.jpg"
tags: ["Jaar"]
title: "2017-2018: Vogelvlucht"
---
Allereerst natuurlijk de letterlijke betekenis van het jaarthema
(Vogel)vlucht. We gaan het komende jaar wat meer leren over vogels
waaronder de fascinerende migratie (vlucht) van honderden miljoenen
vogels die zich elk jaar opnieuw voltrekt. Over dit onderwerp zullen wij
tijdens één van onze tweewekelijkse bijeenkomsten (in vogelvlucht)
worden bijgepraat door een deskundige en zal de president in het
voorjaar van 2018 een vogelexcursie organiseren. Voorts zal onze
Tailtwister aan het einde van onze bijeenkomsten het jaarthema
nadrukkelijk “meenemen” in zijn slotwoord. Uw kennis over vogels zal aan
het einde van dit jaar een aanmerkelijke vlucht hebben genomen.

Het woord vlucht in (Vogel)vlucht behelst eveneens de actuele
schrijnende situatie rond de vluchtelingencrisis in Europa. Een crisis
die nu al een paar jaar duurt, vrijwel alle landen van Europa raakt, tot
grote verdeeldheid binnen de EU en bevolkingsgroepen leidt en waarvan
het einde voorlopig niet in zicht lijkt. Er is grote onenigheid over de
aanpak van de vluchtelingencrisis en ik vind het belangrijk en leerzaam
om meer inzicht te krijgen in de vluchtelingencrisis en de problematiek
daaromtrent. Diverse sprekers zullen hieraan een bijdrage leveren.

Tenslotte slaat (Vogel)vlucht op de situatie dat een
mens op enig moment in zijn leven besluit zijn vlucht te nemen in iets
dat altijd onmogelijk, onbereikbaar of onwaarschijnlijk leek. Zo zijn er
talloze voorbeelden te noemen van mensen die plotseling hun leven
helemaal omgooien, eindelijk gaan doen wat ze echt belangrijk vinden of
aandacht gaan geven aan zaken die ze altijd al wilden gaan doen. Een
verrassende en vaak ook een vrijwillige vlucht die wellicht een
eye-opener kan blijken te zijn. We hebben al een spreker op het oog die
ons zal meenemen op haar vlucht.

## De Activiteiten

Twee jaar geleden is voor het eerst een zorgvrijwilligersdag georganiseerd.  Vanwege
het grote succes van met name ook de tweede editie van dit alom
gewaardeerde evenement maar ook onze wens om juist voor langere tijd het
verschil te kunnen maken voor een groep mensen, zal ook dit jaar de
zorgvrijwilliger in het zonnetje worden gezet.

Daarnaast zal dit jaar de derde editie van het Groot Gooi’s Dictee plaatsvinden.

Met de We Serve Fonds Commissie zullen
dit jaar weer alles in het werk stellen om op zoek te gaan naar een goede besteding van
het spaargeld van onze club, met sociaal rendement voor de gemeenschap, en hopelijk ook
een rendement voor onze goede doelen kas.

Naar aanleiding van een artikel in de NRC over het fenomeen _"Ken uw Stad"_ quiz ben
ik erg enthousiast geraakt om – hopelijk voor de langere termijn – een
nieuw Lionsevenement te organiseren dat zowel leuk, leerzaam en nuttig
is. En door de nauwe betrokkenheid van de mediastad Hilversum uitermate
geschikt is om onze Lionsclub meer regionale publiciteit te geven. De
dorpsquiz is inmiddels een groot succes in diverse dorpen en steden in
Nederland. Met onze kennis en ons netwerk moet het mogelijk zijn om een
dorpsquiz over Hilversum samen te stellen en te organiseren. Het is aan
de nieuwe commissie onder leiding van Raymond Serré om hiermee aan de
slag te gaan!

## De Goede Doelen

Komend jaar zullen opnieuw Stichting Leergeld en Hospice Kajan
op onze financiële steun kunnen rekenen.

In het kader van het jaarthema
(Vogel)vlucht zal tevens ondersteuning plaatsvinden aan Vogelwerkgroep
Het Gooi en Omstreken en nog een nader te bepalen vluchtelingendoel.

Namens het bestuur wens ik u allen een voortreffelijk jaar toe waarin
onze onderlinge vriendschap en het succes van onze Lionsclub opnieuw een
grote vlucht zal mogen nemen!

Hartelijke groet,  
Mark Eising  
President  
Lionsclub Hilversum Augustus 2017